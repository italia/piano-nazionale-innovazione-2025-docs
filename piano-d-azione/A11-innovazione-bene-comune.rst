A11 - Innovazione bene comune 
=============================

**COSA**

Per fare innovazione, per dar vita a un’impresa innovativa, per far rotta sul futuro servono, oltre alle risorse economiche, tanti ingredienti diversi tra cui asset tecnologici estremamente utili ma costosi e difficoltosi da gestire. Gallerie del vento, acceleratori di particelle, microscopi di precisione, capacità di calcolo, di *storage*, *HPC*, *ecc*. sono *asset* strategici che possono essere un volano per la ricerca e sviluppo se messi a fattor comune sia all’interno del nostro Paese sia verso altri Paesi. 

Sono *asset* che potrebbero diventare beni comuni perché strumentali alla produzione di innovazione e all’attrazione di team di ricerca da altri Paesi. Le informazioni sulla disponibilità di queste risorse sono assenti o, comunque, circolano meno di quanto dovrebbero e accedervi è, spesso, complicato, complesso, oneroso in termini di tempo e risorse, decisamente non a prova di startup.

**COME**

Lo strumento che adotteremo è una **piattaforma negoziale e tecnologica** al fine di garantire la circolazione delle informazioni circa l’esistenza e la disponibilità dei grandi asset innovativi italiani e - in futuro - esteri, di facilitare la condivisione a condizioni comuni che tengano, naturalmente, conto della diversa natura degli *asset* e dei soggetti che ne sono titolari.

Gli innovatori attraverso la piattaforma dovranno poter ricercare gli *asset* dei quali hanno bisogno, identificarne il regime di utilizzabilità attraverso un sistema analogo a quello delle *creative commons* e prenotarne l’uso online perfezionando, eventualmente, il relativo contratto.
