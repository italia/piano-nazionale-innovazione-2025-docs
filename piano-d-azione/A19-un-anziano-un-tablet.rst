A19 - Un anziano, un tablet e un sorriso per l’inclusione digitale
====================================================================

**COSA**

In Italia gli over 65 sono quasi 14 milioni, ovvero il 22% della popolazione italiana, che raggiungerà il 33% in 25 anni. Sono circa 1,2 milioni gli over 65 che si definiscono isolati e privi di amicizie e di reti al di fuori della famiglia (fonte ISTAT). Il rischio che restino **esclusi dalla trasformazione digitale in atto** e privati della possibilità di esercitare i loro diritti di cittadinanza in digitale è drammaticamente elevato. E si tratta di un rischio che lo Stato non può correre perché i suoi servizi - online come offline - o sono per tutti o non sono per nessuno. Nessuno deve restare indietro lungo la strada della cittadinanza digitale.

Partendo da queste promesse lanceremo, in partnership con soggetti pubblici e privati, editori, società ICT e associazioni non profit, un programma di inclusione digitale che mira a fornire ai più anziani, in particolare a quelli che vivono nei piccoli centri, strumenti, informazioni e competenze utili a consentire loro di vivere appieno la loro dimensione di
cittadini anche nel nuovo ecosistema digitale.

**COME**

Nell’ambito del programma, gli anziani che vivono in Comuni a più alto rischio di *digital divide* riceveranno un **tablet personalizzato** con una serie di app rilasciate da soggetti pubblici e privati che consentiranno loro di leggere un giornale offerto a condizioni speciali dagli editori, fare la spesa e ordinare farmaci, effettuare chiamate di soccorso e comunicare
con i loro famigliari. I tablet saranno donati da imprese ICT, nuovi o ricondizionati. E giacché nessuno nasce “digitale” un esercito di volontari (grazie anche alla creazione del servizio civile digitale) li educheranno all’utilizzo del tablet e delle app, regalando loro **sorrisi digital**, capaci di restituirgli il diritto di sentirsi per davvero cittadini digitali e di scoprire quanto le nuove tecnologie possano risultare preziose per vivere meglio.

Il programma è aperto all’adesione di quanti, soggetti pubblici e privati, vogliano contribuire, sulla base della comune convinzione che offrire a tutti i cittadini la possibilità concreta di vivere la dimensione digitale della nostra società è uno degli obiettivi primari dello Stato.

