A16 - Infrastrutture digitali condivise, sicure, affidabili e green 
====================================================================

**COSA**

Sviluppare le infrastrutture digitali (le reti e i server su cui viaggiano i servizi) per garantire al nostro Paese e all’Europa **l’autonomia tecnologica necessaria per il controllo dei nostri dati**: una sfida che riguarda la democrazia, la libertà e la sicurezza di cittadini e imprese, e lo sviluppo economico. 

**COME**

L’azione prevede 3 step e una forte collaborazione con il settore privato e con gli altri Paesi europei. Per prima cosa è necessario **favorire l’adozione e lo sviluppo delle tecnologie di cloud computing**, introducendo incentivi economici per l’uso e lo sviluppo di servizi cloud nel settore pubblico e privato, rimuovendo gli ostacoli nell’acquisizione del cloud nella Pubblica Amministrazione al fine di consentire la riprogettazione dei servizi pubblici in modo più automatico ed efficiente, favorendo la trasformazione digitale. **Il secondo step è quello di garantire l’accesso a internet su tutto il territorio nazionale**, estendendo l’accesso a Internet in banda ultra larga, incentivando l’uso della fibra come previsto dal Piano BUL e di nuove tecnologie come 5G e ponti radio per le aree oggi non facilmente raggiungibili dalla fibra. Infine è necessario **sviluppare le infrastrutture digitali del Paese in collaborazione con le iniziative europee** realizzando data center sicuri e affidabili sul territorio nazionale in cui consolidare le infrastrutture digitali per abbattere lo spreco di risorse e aumentare la sostenibilità ambientale e la sicurezza. 

