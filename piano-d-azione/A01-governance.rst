A01 - Una governance per l’innovazione e il digitale 
==============================================

**COSA**

Il coordinamento e la circolazione delle idee tra stakeholder pubblici e privati sono fondamentali per guidare la trasformazione del Paese verso la digitalizzazione e l’innovazione. La frammentazione e la duplicazione delle competenze e delle funzioni ha, sin qui, rallentato i processi di innovazione. Serve, al contrario, fare squadra, contribuire in maniera coordinata alla trasformazione digitale e innovativa, unire le forze e le risorse.

**COME**

Il Ministro per l’innovazione istituisce e presiede una **cabina di regia per la Digitalizzazione della PA e l’Innovazione del Paese** alla quale partecipano tutti i Ministri e sono invitati a seguire i lavori, in qualità di osservatori, i rappresentanti di enti e amministrazioni pubbliche (es. Conferenza delle Regioni, l’ICE, ecc.). Accanto a tale cabina di regia è necessario: **un Comitato per la Digitalizzazione della PA e l’innovazione del Paese** al quale sono invitati a partecipare i rappresentanti delle associazioni di categoria degli stakeholder privati operanti nel settore ICT e gli stakeholder più rappresentativi; un Tavolo di lavoro con le regioni e le città. 

Compito del ministero sarà raccordare queste tre realtà sulle tematiche di innovazione. 
