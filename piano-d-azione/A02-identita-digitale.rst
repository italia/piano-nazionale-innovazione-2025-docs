A02 - Identità digitale (reloaded)
====================================

**COSA**

Ogni cittadino deve disporre di un’identità digitale unica, gratuita, facile da usare, che gli permetta di identificarsi in maniera sicura e accedere a tutti i servizi digitali pubblici (es: compilare la dichiarazione dei redditi, richiedere un permesso per il parcheggio sulle strisce blu, verificare la posizione contributiva, fare un bonifico online o guardare la pagella dei figli) e privati (es: *home banking*, prenotazione di viaggi e vacanze, servizi di *customer care*) in Italia e in Europa. Inoltre, grazie al sistema degli attributi, l’Identità digitale deve permettere di fornire volontariamente al fornitore di un servizio dei dati “qualificati” (ovvero “certificati”, come il possesso di patente) o “non qualificati” (ad esempio un recapito telefonico o una mail).

**COME**

Coordinando il sistema pubblico dell’identità digitale con quello delle carte di identità elettronica in modo che si tratti di due facce della stessa medaglia, identità unica digitale e analogica, utilizzabile per finalità diverse. Infine vogliamo affidare la gestione delle identità digitali e degli attributi a una rete di soggetti pubblici e privati dotati di elevati standard di affidabilità organizzativa e tecnologica.
